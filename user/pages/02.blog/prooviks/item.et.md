---
date: '29-12-2025 09:48'
taxonomy:
    tag:
        - Kassid
        - Kollane
    author:
        - 'Keegi Teine'
title: Prooviks
image: 'Screenshot from 2025-12-19 21-35-28.png'
---

Ma mäletan detailselt seda tundi, kui ma õppisin suure jalgrattaga sõitma - mäletan hirmu ja õhinat, oma hüüdmist "hoidke eest, ma sõidan esimest korda" ja kergelt läinud kokkupõrget (minu mälupildis) lapseootel naisega. Aga ma ei mäleta, kuidas õppisin lugema. Isegi seda ei mäleta, kas ma - kaks päeva varem seitse saanud - esimesse klassi minnes oskasin lugeda või mitte. Mälus on segamini see, kas ma õppisin emaga koos tähti või on seal mälupildis hoopis mu noorem õde, keda õpetati. Lasteaias kindlasti õpiti tähti, aga kas "Mõmmi aabits" on mul peaaegu peas tollest ajast või lastesaatest või sellest ajast, kui seda oma lastele lõputult ette lugesin? Igal juhul ei mäleta ma koolist mingit pinget lugemisega seoses. Ja ma mäletan algkooliajast seda, et ma olin tihe külaline kooli raamatukogus ja ma vedasin sealt koju kõik raamatud, mida kaanepildid mulle soovitasid. Võibolla soovitas ka raamatukoguhoidja, kes korra esitas mulle kui suurele lugejale kutse minna mingisugusele ülelinnalisele raamatusõprade peole. Ma vist ei läinud, mäletan ainult kutset.